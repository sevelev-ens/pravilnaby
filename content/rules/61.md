+++
title = "Pravily pastanoŭki praciažnika"
chapter = "Praciažnik"
section = "Punktuacyja"
weight = 61
draft = false
+++

1. Praciažnik stavicca pamiž dziejnikam i vykaźnikam:
<br>kali abodva haloŭnyja člieny skaza vyražany nazoŭnikam u nazoŭnym sklonie i pry vykaźniku adsutničaje dziejasloŭ-źviazka.
<br>Napryklad:
<blockquote>_Minsk – stalica, hordaść naša, slava ŭsioj krainy_ (Ja.Kupala).</blockquote>
<blockquote>_Matčyny ruki – zalatyja ruki_ (I.Mieliež).</blockquote>
<blockquote>_Fraziealohija – raździel movaznaŭstva, jaki vyvučaje siemantyčnyja, hramatyčnyja i stylistyčnyja asablivaści ŭstojlivych vyrazaŭ._</blockquote>
<blockquote>_Prastora i čas – usieahuĺnyja formy kaardynacyi z’jaŭ i padziej;_</blockquote>
kali abodva haloŭnyja člieny ci adzin z ich vyražany nieaznačaĺnaj formaj dziejaslova.
<br>Napryklad:
<blockquote>_Vučycca ŭ naroda – zadača kožnaha piśmieńnika_ (K.Čorny)</blockquote>
<blockquote>_Chatu zrabić – nie skrynku źbić_ (Prykazka).</blockquote>
<blockquote>_Dzietak uzhadavać – nie hrybkoŭ naźbirać_ (Prykazka);</blockquote>
kali pierad vykaźnikam jość slovy heta, voś, značyć, heta značyć, heta jość.
<br>Napryklad:
<blockquote>_Paezija – heta pakuta i radaść, praklion i biaźlitasnaść, spoviedź i hordaść_ (P.Pančanka).</blockquote>
<blockquote>_Kožny čalaviek – heta cely śviet_ (K.Čorny).</blockquote>
<blockquote>_Cimoch i Hanulia – voś roŭnaja para_ (Ja.Kupala).</blockquote>
<blockquote>_Ihnaravać movu – heta značyć ihnaravać narod, nacyju_ (P.Piestrak);</blockquote>
kali dziejnik i vykaźnik vyražany ličebnikami abo adzin z ich vyražany nazoŭnikam u nazoŭnym sklonie, a druhi – ličebnikam ci koĺkasna-imiennym spalučeńniem.
<br>Napryklad:
<blockquote>_Piać i try – vosiem._</blockquote>
<blockquote>_Šeśćdziasiat i piaćdziasiat – sto dziesiać._</blockquote>
<blockquote>_Plošča Naračy – vosiemdziasiat kvadratnych kilamietraŭ._</blockquote>
<blockquote>_Plošča basiejna Niomana – 98,2 tys. km2;_</blockquote>
kali vykaźnikam vystupaje ŭsiečanaja forma dziejaslova, vykličnik abo hukapierajmaĺnaje slova.
<br>Napryklad:
<blockquote>_Uladzik zaraz – šmyh u dźviery_ (Ja.Kolas).</blockquote>
<blockquote>_A kulia – dzyk! A druhaja ŭ ruku_ (Ja.Bryĺ).</blockquote>
<blockquote>_Ja – chop za pavady! Koń spužaŭsia, a ja – skok na jaho_ (Ja.Kolas).</blockquote> 

2. Praciažnik stavicca pierad abahuĺniaĺnym slovam paślia adnarodnych člienaŭ.
<br>Napryklad:
<blockquote>_I dvor, i daroha, i lies – usio bylo zaniesiena bielym śnieham_ (I.Ptašnikaŭ).</blockquote>
<blockquote>_Adčuvańnie dakladnaści slova, umieńnie karystacca im, kuĺtura movy i piśmiennaść – usio zaliežyć ad taho, jak zahučala slova, pačutaje ŭ malienstvie_ (V.Vitka).</blockquote>

3. Kali paślia adnarodnych člienaŭ pierad abahuĺniaĺnym slovam užyta pabočnaje slova abo spalučeńnie sloŭ __slovam__, __adnym slovam__, __karaciej kažučy__, to praciažnik stavicca pierad pabočnym slovam, a paślia jaho – koska.
<br>Napryklad:
<blockquote>_Načny lies, cichi, liedź uloŭny hul maraziavych sosien, cišynia liasnych nietraŭ – adnym slovam, usio nastrojvala na rozdum_ (M.Zarecki).</blockquote>

4. Kali adnarodnyja člieny skaza stajać u siaredzinie skaza paślia abahuĺniaĺnaha slova, to pierad imi stavicca dvukrop’je, a praciažnik – paślia ich.
<br>Napryklad:
<blockquote>_Chutka ŭsio: nieba, i daroha, i čezlyja balotnyja chmyźniaki – patanula ŭ śniežnaj zavirusie_ (Ja.Kolas).</blockquote>
<blockquote>_Usio: i chmurnaje nieba, i miorzlaja čornaja ziamlia – bylo achopliena niečym sumnym, chalodnym i hroznym_ (K.Čorny).</blockquote> 

5. Praciažnik stavicca pamiž adnarodnymi člienami skaza, kali prapuščany supraciŭny zlučnik.
<br>Napryklad:
<blockquote>_Nie plača – śmiajecca ščaślivaja maci_ (M.Bahdanovič).</blockquote>
<blockquote>_Na čarhovym prypynku ŭ piarednija dźviery nie ŭvajšoŭ – uskočyŭ malady, jak i šafior, chlopiec_ (F.Jankoŭski).</blockquote>
<blockquote>_Haspadar pavioŭ jaho nie ŭ žyly katedž – u laźniu…_ (I.Šamiakin).</blockquote>
<blockquote>_Nie svaimi – čužymi nahami haspadar padyšoŭ da kania_ (P.Hliebka).</blockquote>

6. Praciažnik stavicca pierad zlučnikam i pamiž dvuma člienami skaza, kali druhi z ich vyražaje vynik, chutkuju źmienu padziej, niečakanaść.
<br>Napryklad:
<blockquote>_A ŭbačyŭ Mašu – i adrazu padabreŭ_ (I.Šamiakin).</blockquote>
<blockquote>_Zirnieš – i zredku dzie ŭbačyš adzinoki jablyk, što bliščyć miž liścia na apošnim soncy_ (Ja.Sipakoŭ).</blockquote>

7. Kali zlučnik i źviazvaje dva adnarodnyja vykaźniki, z jakich druhi vyražany ŭsiečanaj formaj dziejaslova, to pamiž imi zaŭsiody stavicca praciažnik – pierad zlučnikam abo paślia jaho.
<br>Napryklad:
<blockquote>_Pachisnulasia chvoja – i braź na ziamliu_ (Ja.Kolas).</blockquote>
<blockquote>_Da rečki žadanaj prabralisia chlopcy i – stop!_ (Ja.Kolas).</blockquote>

8. Praciažnik stavicca pierad niedapasavanym aznačeńniem, vyražanym nieaznačaĺnaj formaj dziejaslova ci spalučeńniem z hetaj formaj.
<br>Napryklad:
<blockquote>_Usich niepakoila adna dumka – vystajać_ (M.Lyńkoŭ).</blockquote>
<blockquote>_Mikanor uspomniŭ baćkaŭ nakaz – pahliadzieć, ci nie pradajuć kos_ (I.Mieliež).</blockquote>

9. Praciažnik stavicca pierad nieraźvitym abo raźvitym prydatkam, jaki staić u kancy skaza:
<br>kali ŭ prydatku tlumačycca, udakladniajecca źmiest aznačajemaha nazoŭnika i pierad im biez źmianieńnia sensu možna ŭstavić slovy imienna, a imienna.
<br>Napryklad:
<blockquote>_Paciahnuŭsia lies ścianoju – jeĺnik, dub i chvaina_ (Ja.Kolas).</blockquote>
<blockquote>_Za ŭvieś čas jana ni razu nie hlianula na svajho susieda – Labanoviča_ (Ja.Kolas);</blockquote>
kali prydatak adnosicca da zajmieńnika.
<br>Napryklad:
<blockquote>_Napieradzie išoŭ jon – tavaryš Darožka_ (P.Piestrak).</blockquote>
<blockquote>_Voś jana – dziavočaja pieknata_ (I.Šamiakin).</blockquote>
<blockquote>_Jon paśpieŭ užo koratka pieraznajomicca z usimi ŭ hetym domie i stać byccam svaim čalaviekam – hety malady i viasioly chlopiec_ (K.Čorny);</blockquote>
kali nieabchodna padkreślić adcieńnie samastojnaści prydatka.
<br>Napryklad:
<blockquote>_A voś i sam haspadar hetaj chaty – Trachim_ (K.Krapiva).</blockquote>
<blockquote>_Andrej siadzieŭ, apioršysia na kraj stala, i dapytliva paziraŭ na liudziej – na moladź i starych_ (P.Piestrak).</blockquote>

10. Praciažnik stavicca ŭ niapoŭnych skladanych skazach na miescy prapuščanaha čliena skaza.
<br>Napryklad:
<blockquote>_Z adnaho boku darohi stajaŭ redki chvojnik, a z druhoha – kusty jadloŭcu, a daliej – aliešnik_ (Ja.Kolas).</blockquote>
<blockquote>_Rany hojacca časam, a družbaju – hora_ (A.Kuliašoŭ).</blockquote>
<blockquote>_Voś prabiehla imhnieńnie, zatym – zalataja minuta_ (Ja.Janiščyc).</blockquote>

11. Kali ŭstaŭnaja kanstrukcyja znachodzicca pamiž častkami, dzie pavinna stavicca koska, abo ŭ kancy samoj ustaŭnoj kanstrukcyi jość hety znak prypynku, to koska spalučajecca z praciažnikam i stavicca pierad druhim praciažnikam.
<br>Napryklad:
<blockquote>_Kab dabracca da nadzielu ciotki Naści – tak zavuć žonku baćkavaha brata, – treba prajści kalia budki, u jakoj jašče niadaŭna jany žyli…_ (I.Navumienka).</blockquote>
<blockquote>_Dziaŭčyna – mačycha daznalasia ŭžo, što zavuć jaje Paraska, – pryviala voz na dvor «volaści», skazala, što jana žyvie tut, na pieršym paviersie, z boku dvara_ (I.Mieliež).</blockquote>

12. Praciažnik stavicca pamiž častkami skladanazlučanaha skaza, kali ŭ druhoj častcy padkreślivajecca vynik u adnosinach da pieršaj, kali pieradajecca niečakanaść, chutkaja źmiena padziej abo supraćpastaŭlieńnie.
<br>Napryklad:
<blockquote>_Momant – i ŭ vieśničkach pakazalasia Alienka…_ (Ja.Kolas).</blockquote>
<blockquote>_Siaredzina kastryčnika – i taki maroz_ (I.Šamiakin).</blockquote>
<blockquote>_Pytaŭsia, šukaŭ – i ni slychu ŭ adkaz, ni śliedu nidzie, ni daliokaha recha_ (P.Pančanka).</blockquote>
<blockquote>_Uziaŭsia čytać – i nie čytalasia_ (M.Harecki).</blockquote>

13. Praciažnik stavicca ŭ biazzlučnikavych skazach pamiž častkami:
<br>kali ŭ pieršaj častcy ŭkazvajecca na ŭmovu abo čas dziejańnia, pra jakoje paviedamliajecca ŭ druhoj častcy.
<br>Napryklad:
<blockquote>_Zapiaješ pa dušy, dasi ŭciechi haściam – poŭny huśli nasypliu dukataŭ_ (Ja.Kupala).</blockquote>
<blockquote>_Viecier zahuliaje – chvojnik, lozy hnucca_ (Ja.Kolas).</blockquote>
<blockquote>_Padraścieš vialiki – raskažu tady_ (P.Hliebka);</blockquote>
kali ŭ druhoj častcy pakazvajecca vynik abo robicca vyvad z taho, pra što paviedamliajecca ŭ pieršaj častcy.
<br>Napryklad:
<blockquote>_Šmat zorak u niebie – dobra žyviola rasplodzicca. Hustaja šerań na haliny liahla – ad jablykaŭ, ad ihruš drevy da samaj ziamli pryhnucca_ (L.Dajnieka).</blockquote>
<blockquote>_Ranak luh rasoj kupaje – dzień haračy budzie_ (A.Bačyla);</blockquote>
kali źmiest častak supraćpastaŭliajecca ci supastaŭliajecca.
<br>Napryklad:
<blockquote>_Kliknuć chacielasia – holas zamior_ (P.Broŭka).</blockquote>
<blockquote>_Maci budzila śniedać – jon nie ŭstaŭ_ (I.Navumienka);</blockquote>
kali ŭ skazie havorycca pra chutkuju źmienu padziej abo ŭ druhoj častcy pakazvajecca nieadpaviednaść, niečakany vynik taho, pra što paviedamliajecca ŭ pieršaj častcy.
<br>Napryklad:
<blockquote>_Blisnula malanka – stala vidna jak udzień_ (S.Hrachoŭski).</blockquote>
<blockquote>_Hlianuŭ ja tudy-siudy – nikoha nie vidać_ (Ja.Kolas).</blockquote>
<blockquote>_Jon pasluchaŭ – cicha ŭsiudy_ (Ja.Kolas);</blockquote>
kali apošniaja častka z’jaŭliajecca abahuĺniaĺnaj u adnosinach da papiarednich.
<br>Napryklad:
<blockquote>_Cicha buĺkatala vada ŭ kanavie, sypalasia liście, čyrykali niedzie vierab’i – usio heta bylo takim zvyklym, dobrym, pryhožym_ (M.Hamolka).</blockquote>
<blockquote>_Dol zaslany šyškami, ćvicie suničnik, bruśničnik, pierahukvajucca ptuški, źviniać kamary – usio tut znajomaje…_ (I.Navumienka);</blockquote>
kali druhaja častka z’jaŭliajecca dalučaĺnym skazam.
<br>Napryklad:
<blockquote>_I razharelasia ihryšča – daŭno takoha nie bylo_ (Ja.Kolas).</blockquote>
<blockquote>_Andrej byŭ u dobrym humory – heta adrazu kidalasia ŭ vočy_ (M.Zarecki);</blockquote>
kali druhaja častka z’jaŭliajecca paraŭnańniem u adnosinach da pieršaj.
<br>Napryklad:
<blockquote>_Slova skazaŭ – siakieraju adsiek_ (Prykazka).</blockquote>

14. Praciažnik stavicca pamiž dvuma slovami, jakija abaznačajuć prastoravyja, časavyja abo koĺkasnyja miežy (hetyja slovy zamianiajuć slovazlučeńni z prynazoŭnikami __ad__ (__z__) … __da__.
<br>Napryklad:
<blockquote>_Pasažyrski pojezd «Minsk – Maskva» prybyŭ na stancyju Orša._</blockquote>
<blockquote>_Jar byŭ mietry čatyry ŭ šyryniu, mietraŭ piatnaccać – dvaccać hlybinioju, a ŭ daŭžyniu ciahnuŭsia mietraŭ na šeśćdziesiat_ (U.Karatkievič).</blockquote>

15. Praciažnik stavicca pamiž dvuma ci niekaĺkimi najmieńniami ŭ nazvach vučeńniaŭ, zakonaŭ, padziej i inš.
<br>Napryklad:
<blockquote>_Zakon zachavańnia materyi Lamanosava – Lavuaźje byŭ vialikim navukovym adkryćciom ChVIII stahoddzia._</blockquote>
<blockquote>_Šachmatny matč Karpaŭ – Kasparaŭ zakončyŭsia ŭničyju._</blockquote>

16. Praciažnik nie stavicca, kali vykaźnik, vyražany ŭsiečanaj formaj dziejaslova, intanacyjna nie vydzialiajecca.
<br>Napryklad:
<blockquote>_Ja tym časam šmyh za dźviery_ (Z.Biadulia).</blockquote>
<blockquote>_Danila šuś tut u varoty z žalieznym jomkim sacharom_ (Ja.Kolas).</blockquote>

17. Praciažnik pamiž dziejnikam i vykaźnikam, vyražanymi nazoŭnikam abo nazoŭnikam i zajmieńnikam ci prymietnikam, nie stavicca:
<br>kali pamiž haloŭnymi člienami skaza staić prysloŭje abo čaścica.
<br>Napryklad:
<blockquote>_A moj baćka taksama partyzan_ (I.Šamiakin).</blockquote>
<blockquote>_Dzied Talaš nie prosta pravadnik u Bukrejevaj raźviedcy_ (Ja.Kolas);</blockquote>
kali pamiž haloŭnymi člienami skaza staić pabočnaje slova ci adasoblieny člien skaza (akramia prydatka).
<br>Napryklad:
<blockquote>_Chlopcy, vidać, dobryja rybaki_ (Ja.Sipakoŭ).</blockquote>
<blockquote>_Chlopiec, apranuty ŭ saldacki šynieĺ, naš ziamliak_ (K.Čorny);</blockquote>
kali dziejnik staić paślia vykaźnika.
<br>Napryklad:
<blockquote>_Strašenny štukar i svavoĺnik hety Nioman_ (Ja.Kolas);</blockquote>
kali pierad vykaźnikam jość admoŭje __nie__.
<br>Napryklad:
<blockquote>_Sam sabie čalaviek nie vorah_ (Prykazka).</blockquote>
<blockquote>_Śliapy śliapomu nie pavadyr_ (Prykazka);</blockquote>
kali pry vykaźniku ŭžyvajucca paraŭnaĺnyja zlučniki __jak__, __usio roŭna jak__, __byccam__, __byccam by__, __by__, __niby__, __što__.
<br>Napryklad:
<blockquote>_Žyta jak ściana_ (I.Navumienka).</blockquote>
<blockquote>_Abloki niby voŭna_ (Ja.Janiščyc).</blockquote>
<blockquote>_Viasieńni luh što vystaŭka narodnaha mastactva_ (I.Šamiakin);</blockquote>
kali dziejnik vyražany asabovym zajmieńnikam, a vykaźnik – nazoŭnikam u nazoŭnym sklonie.
<br>Napryklad:
<blockquote>_Pasiviely moj lies, ja tvoj viečny paklońnik, ja tvoj viečny daŭžnik_ (Ja.Sipakoŭ);</blockquote>
kali dziejnik vyražany nazoŭnikam, a vykaźnik – prymietnikam.
<br>Napryklad:
<blockquote>_Nieba čystaje, vasiĺkovaje_ (A.Jakimovič).</blockquote>
<blockquote>_U poźniuju vosień vada pad mastkom čystaja i chalodnaja_ (K.Čorny).</blockquote> 

18. Praciažnik moža stavicca pry sensava-intanacyjnym vydzialieńni:
<br>vykaźnika.
<br>Napryklad:
<blockquote>_Rak – nie ryba, kažan – nie ptuška_ (Prykazka).</blockquote>
<blockquote>_Liodam haściniec moj vybity, vylity, liod – jak mahila sama_ (Ja.Kupala).</blockquote>
<blockquote>_Ja – čalaviek, mnie treba žyć, tvaryć, a nie hareć u polymi napalmu_ (A.Zarycki).</blockquote>
<blockquote>_Nieba – vysokaje, blakitnaje_ (Ja.Maŭr);</blockquote>
dvuch ci boĺš dapasavanych aznačeńniaŭ, što stajać zvyčajna ŭ kancy skaza.
<br>Napryklad:
<blockquote>_Sonca zajšlo, i pačalosia źmiarkańnie – cichaje, śviežaje, z rasoj i kamarami_ (Ja.Bryĺ).</blockquote>
<blockquote>_Zapaĺvalisia to tut, to tam zory – viasiolyja, mihatlivyja_ (B.Sačanka).</blockquote>
<blockquote>_Pakazalasia navat sonca – čyrvonaje, nizkaje_ (B.Sačanka);</blockquote>
prydatka abo hrupy adnarodnych prydatkaŭ, jakija stajać u siaredzinie skaza paślia aznačajemaha nazoŭnika, kali nieabchodna padkreślić samastojnaść prydatkaŭ.
<br>Napryklad:
<blockquote>_Načny drapiežnik – sava – biasšumna plyvie ŭ pavietry_ (V.Voĺski).</blockquote>
<blockquote>_Hrabcy – dziaŭčaty, maladzicy – štoraz varušacca žyviej, bo čujuć holas navaĺnicy_ (Ja.Kolas).</blockquote>
Kali patrabujecca pastanoŭka paślia adasoblienaha prydatka koski, to druhi praciažnik apuskajecca: 
<blockquote>_Padajuć śniažynki – dyjamienty-rosy, padajuć bialiutki za maim aknom_ (P.Trus);</blockquote>
dadanych člienaŭ skaza, jakija znachodziacca ŭ kancy skaza.
<br>Napryklad:
<blockquote>_Kalia školy ščabiatali dzieci – zvonka, radasna_ (Ja.Kolas);</blockquote>
dadanaj častki skladanazaliežnaha skaza, jakaja moža znachodzicca pierad haloŭnaj častkaj abo paślia jaje.
<br>Napryklad:
<blockquote>_Canicie čalavieka zaŭsiody pry žyćci. Kali zapliuščyć vieki – jon źhinie ŭ niebyćci_ (P.Pančanka).</blockquote>
<blockquote>_Što dumaŭ baćka – nie viedaju_ (Ja.Bryĺ).</blockquote>
<blockquote>_Chto ptušku pakryŭdzić – toj sam sabie zdradzić_ (P.Pančanka).</blockquote>
<blockquote>_Tady mahutnaja kraina – kali piavučy ŭ joj narod_ (Ja.Janiščyc).</blockquote>
<blockquote>_Śmiajusia, kali plakać treba. Žurba – kali na vusnach śmiech_ (Ja.Janiščyc).</blockquote>

19. Praciažnik moža stavicca ŭ niapoŭnych prostych skazach na miescy prapuščanaha čliena skaza.
<br>Napryklad:
<blockquote>_Pa susiedstvu z Bielym vozieram znachodzicca druhoje – Čornaje_ (V.Voĺski).</blockquote>
<blockquote>_Praz šum ešalona prarvaŭsia niedalioki harmatny vybuch. Zatym jašče niekaĺki – boĺšaj sily_ (I.Mieliež).</blockquote>
<blockquote>_U ciomnym niebie – karahody siniavatych zorak_ (M.Bahdanovič).</blockquote>

20. Praciažnik moža stavicca ŭ skazie, kab paźbiehnuć dvuchsensoŭnaści vykazvańnia.
<br>Napryklad:
<blockquote>_Ty što – zabyŭsia? Paraŭn.: Ty što&#769; zabyŭsia?_</blockquote>
<blockquote>_I jakija liudzi niezvyčajnyja – talienty! Paraŭn.: I jakija liudzi – niezvyčajnyja talienty!_</blockquote>

21. Praciažnik moža stavicca dlia vydzialieńnia ŭstaŭnych kanstrukcyj.
<br>Napryklad:
<blockquote>_Aliesia – joj bylo ŭžo kalia dziesiaci hadkoŭ – siadziela za praśničkaju_ (Ja.Kolas).</blockquote>
<blockquote>_Balota zrabilasia sivoje ad popielu, i pa im – unačy bylo vidać z vioski – biehaŭ ahoń, adharali vysušany aĺšeŭnik i nicaja laza, što raśli vysoka na kup’i_ (I.Ptašnikaŭ).</blockquote>
