+++
title = "Koska pry adasoblienych aznačaĺnych zvarotach i slovach"
chapter = "Koska ŭ prostym skazie"
section = "Punktuacyja"
weight = 49
draft = false
+++

1. Koskami vydzialiajucca:
<br>dapasavanyja aznačeńni, vyražanyja dziejeprymietnikavymi i prymietnikavymi slovazlučeńniami, što stajać paślia nazoŭnika, jaki pajaśniajuć.
<br>Napryklad:
<blockquote>_Miž imion, praslaŭlienych na śviet, byli imiony našych bliźkich i znajomych_ (P.Hliebka).</blockquote>
<blockquote>_Viadoma, niama ŭžo taho piarestaha dyvana, kali biela-sinim polymiem palaje dol, zarosly pralieskami_ (I.Navumienka).</blockquote>
<blockquote>_Siniavokaja smuha, poŭnaja cieplyni i laski, pieścila daliokija liasy i kupčastyja biarozy_ (Ja.Kolas);</blockquote>
dapasavanyja aznačeńni, vyražanyja prymietnikami i dziejeprymietnikami biez pajaśniaĺnych sloŭ, kali jany stajać paślia nazoŭnika, z jakim źviazany, i zvyčajna majuć padkreślienuju sensavuju nahruzku.
<br>Napryklad:
<blockquote>_Šumić raka, viasiolaja, žyvaja_ (A.Bačyla).</blockquote>
<blockquote>_A pad poŭnač pasypaŭ śniažok, založny, sporny, husty i suchi_ (Ja.Kolas).</blockquote>
<blockquote>_Chata, vymytaja i prybranaja, čakala haściej._</blockquote>
<blockquote>_Labanovič, zacikaŭlieny, hlianuŭ jašče raz na pasadu_ (Ja.Kolas);</blockquote>
dapasavanyja aznačeńni, vyražanyja prymietnikami i dziejeprymietnikami_ (z pajaśniaĺnymi slovami i biez ich), kali jany stajać pierad nazoŭnikam i majuć dadatkovaje akaličnasnaje adcieńnie_ (pryčyny, ustupki).
<br>Napryklad:
<blockquote>_Uzrušany i vyviedzieny z raŭnavahi, staršynia hrozna ŭščuvaje krykunoŭ_ (Ja.Kolas).</blockquote>
<blockquote>_Zachoplieny hetaju novaju dumkaju, Prakop doŭha nie moža zasnuć_ (Ja.Kolas).</blockquote>
<blockquote>_Padachvočanyja, dužyja, chlopcy adrazu ŭzialisia za pracu_ (Ja.Kolas);</blockquote>
dapasavanyja aznačeńni, vyražanyja prymietnikami i dziejeprymietnikami z pajaśniaĺnymi slovami i biez ich, jakija adnosiacca da nazoŭnika (pieravažna da dziejnika) i stajać pierad im, radziej – paślia jaho, alie addzielienyja ad hetaha nazoŭnika vykaźnikam ci inšymi člienami skaza.
<br>Napryklad:
<blockquote>_Mahutnyja ŭ svajoj vieličy, stajali staryja duby_ (I.Navumienka).</blockquote>
<blockquote>_Mokraja i prycisnutaja asieńnim choladam, ciapier heta raślinnaść usio jašče huścilasia i ŭparta zielianielasia_ (K.Čorny).</blockquote>
<blockquote>_Ihnaś viarnuŭsia dadomu praz dva tydni, schudniely, abarvany_ (U.Lipski);</blockquote>
dapasavanyja aznačeńni, vyražanyja prymietnikami i dziejeprymietnikami, adzinočnyja i z pajaśniaĺnymi slovami, jakija adnosiacca da asabovych zajmieńnikaŭ.
<br>Napryklad:
<blockquote>_Pranikniciesia liuboŭju da majoj Bielarusi, liudzi. Vieličnaja i hordaja, jana taho vartaja_ (U.Karatkievič).</blockquote>
<blockquote>_Radasnaja zdahadka azaraje mianie, i, ździŭlieny, ja pavoli ŭstaju ŭ akopie_ (V.Bykaŭ).</blockquote>
<blockquote>_Piĺny, naściarožany, stupiŭ jon u chatu_ (I.Mieliež).</blockquote>
Kali ŭ sklad adasoblienaha aznačaĺnaha zvarotu ŭkliučana inšaja ŭdakladniaĺnaja kanstrukcyja, to jana vydzialiajecca koskami: 
<blockquote>_Navokal byŭ husty travianisty luh, usypany, niby pacierkami, rasoju..._ (Ja.Sipakoŭ).</blockquote>
Kali dapasavanyja aznačeńni nie majuć vyražanaha akaličnasnaha značeńnia, koska moža nie stavicca: 
<blockquote>_Praciaty marozam śnieh chrustka skrypieŭ pad nahami dzieda Talaša i hramoznaha Martyna Rylia_ (Ja.Kolas).</blockquote>

2. Dapasavanyja aznačeńni, vyražanyja prymietnikami i dziejeprymietnikami, adzinočnyja i z pajaśniaĺnymi slovami, adasabliajucca i vydzialiajucca koskami i ŭ tym vypadku, kali pry ich zajmieńnik adsutničaje, alie padrazumiavajecca: _Zaniaty dumkami,_ [ja] _i nie zaŭvažyŭ, jak nadyšoŭ viečar_.

3. Kali da adnaho nazoŭnika abo zajmieńnika ŭ skazie adnosiacca niekaĺki adasoblienych aznačeńniaŭ, vyražanych dziejeprymietnikavymi i prymietnikavymi slovazlučeńniami abo adzinočnymi aznačaĺnymi slovami, to jany raździaliajucca koskami jak adnarodnyja člieny skaza.
<br>Napryklad:
<blockquote>_Danila Platonavič śmiajaŭsia ščyra i viesiela, hetak ža jak i jany, maladyja, badzioryja_ (I.Šamiakin).</blockquote>
<blockquote>_Jon [dzik], natapyrany, raz’jušany, raz’jatrany, stajaŭ niepadalioku ad toĺki što vyrytaj jamki i ciažka dychaŭ – baki jaho chadzili chodyram_ (B.Sačanka).</blockquote> 

4. Nie adasabliajucca i nie vydzialiajucca koskami dapasavanyja aznačeńni, vyražanyja adzinočnymi prymietnikami i dziejeprymietnikami, što stajać paślia nazoŭnika, jaki pajaśniajuć i z jakim utvarajuć adno sensavaje celaje.
<br>Napryklad:
<blockquote>_Plyvie, hudzie šum hulki, budaŭničy..._ (Ja.Kupala).</blockquote>
<blockquote>_Travoju śpielaju, murožnaj usia zapachla sienažać_ (A.Astrejka).</blockquote>

5. Nie vydzialiajucca koskami dapasavanyja aznačeńni, vyražanyja prymietnikami i dziejeprymietnikami (z pajaśniaĺnymi slovami abo biez ich), jakija pry ciesnaj suviazi z dziejaslovam stanoviacca imiennaj častkaj vykaźnika.
<br>Napryklad:
<blockquote>_Saša išla dadomu viasiolaja, uzrušanaja huĺnioj_ (I. Šamiakin).</blockquote>
<blockquote>_A lies, jak dobry toj znajomy, staić źbialiely, nieruchomy_ (Ja.Kolas).</blockquote>

6. Adasabliajucca i vydzialiajucca koskami:
<br>niedapasavanyja aznačeńni, vyražanyja nazoŭnikami va ŭskosnych sklonach (z pajaśniaĺnymi slovami i biez ich), z prynazoŭnikami i, radziej, biez prynazoŭnikaŭ.
<br>Napryklad:
<blockquote>_Biez šapki, u adnoj himnaściorcy, Vasiĺ z usiaje sily pracavaŭ vioslami_ (I.Šamiakin).</blockquote>
<blockquote>_Chutčej by pryjšla zima, bielaja i maladaja, z malinavymi marazami, sa zvonam kańkoŭ na liodzie i navahodniaj jolkaj_ (P.Pančanka).</blockquote>
<blockquote>_Na haradok paŭzla ciomna-šyzaja chmara, z ružova-sierabrystymi bieražkami_ (S.Hrachoŭski);</blockquote>
prydatki, jakija adnosiacca da asabovych zajmieńnikaŭ i zvyčajna stajać paślia ich, zredku – pierad zajmieńnikam.
<br>Napryklad:
<blockquote>_I toĺki jon, maroz zaŭziaty, maroz zanadta zuchavaty, adzin pa liesie pachadžaje..._ (Ja.Kolas).</blockquote>
<blockquote>_Vuń jany ciahnucca, varožyja akopy_ (A.Marcinovič).</blockquote>
<blockquote>_Syn lieśnika, ja sam z malienstva liubiŭ palić kaścior, pasiadzieć lia vohnišča_ (I.Šamiakin);</blockquote>
prydatki, jakija adnosiacca da nazoŭnikaŭ, stajać paślia ich i nie ŭtvarajuć z imi ciesnaha sensavaha adzinstva, u tym liku i tyja, što dalučajucca pry dapamozie zlučnika jak (z adcieńniem pryčyny).
<br>Napryklad:
<blockquote>_I miadźviedź, daŭni ŭladar puščaŭ, taksama prabivaje sabie ściežku, prychodziačy z daliokich niaźviedanych schovaŭ_ (P.Piestrak).</blockquote>
<blockquote>_Ściapana, jak śmielaha saldata, časta pasylali ŭ raźviedku_ (V.Bykaŭ);</blockquote>
prydatki, jakija z’jaŭliajucca ŭlasnymi imionami, stajać paślia ahuĺnaha nazoŭnika i majuć udakladniaĺnaje značeńnie (pierad imi možna biez źmieny sensu ŭstavić slovy heta značyć, a imienna).
<br>Napryklad:
<blockquote>_Čaściej zachodzić tudy i staršynia, Zachar Liemieš_ (Ja.Kolas).</blockquote>
<blockquote>_Heta byŭ naš susied, Ivan Brazoŭski, Šurkaŭ baćka_ (Ja.Bryĺ);</blockquote>
prydatki, jakija adnosiacca da ŭlasnaha imia, stajać paślia jaho i majuć udakladniaĺnaje značeńnie.
<br>Napryklad:
<blockquote>_Hanna, maci Labanoviča, byla žančyna dobraja, pracavitaja, ruplivaja..._ (Ja.Kolas).</blockquote>
<blockquote>_Samaj vydatnaj fihuraj Adradžeńnia byŭ Francysk Skaryna, syn kupca z Polacka_ (U.Karatkievič).</blockquote>
Pierad ulasnym imiem i ahuĺnym nazoŭnikam prydatak adasabliajecca toĺki tady, kali maje dadatkovaje akaličnasnaje značeńnie: 
<blockquote>_Piśmieńnik-psicholah, Kolas vieĺmi dobra razumieŭ čalaviečyja charaktary_ (I.Šamiakin).</blockquote>
Dva prydatki, jakija stajać pierad ulasnym imiem, koskami nie addzialiajucca, try i boliej – addzialiajucca: _doktar techničnych navuk prafiesar Sidarčuk I.M._; _načaĺnik štaba kapitan Dzianisaŭ_; _doktar techničnych navuk, prafiesar, laŭreat Dziaržaŭnaj premii Respubliki Bielaruś Maćkievič Ju.F._; _dekan, doktar chimičnych navuk, prafiesar Vasiĺjeŭ A.A._ i inš.
<br>Paślia ŭlasnaha imia prydatki takoha typu addzialiajucca koskami: _M.I.Śmiajan, doktar sieĺskahaspadarčych navuk, prafiesar, akademik Nacyjanaĺnaj akademii navuk Bielarusi, zaslužany dziejač navuki Respubliki Bielaruś_.

7. Vydzialiajecca koskami prydatak da nazoŭnika abo asabovaha zajmieńnika, jaki jość abo padrazumiavajecca ŭ papiarednim skazie ci ŭ častcy skladanaha skaza: 
<blockquote>_Dzie ž padzieŭsia toj Symon? Ci dzie chodzić spazarańnia, niepasieda-vietrahon?_ (Ja.Kolas).</blockquote>