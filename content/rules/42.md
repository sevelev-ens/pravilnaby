+++
title = "Pravily pastanoŭki kropki"
chapter = "Kropka"
section = "Punktuacyja"
weight = 42
draft = false
+++

1. Kropka stavicca ŭ kancy zakončanaha apaviadaĺnaha skaza:
<blockquote>_Viečar byŭ ciomny i cichi. Pobač z čyhunkaj stajaŭ vysoki stary lies, tajemny, panury i važny. Na stancyi šumieŭ paravoz tavarnaha ciahnika, šumieŭ cicha i roŭna, jak by bajučysia parušyć spakoj hetaha liesu. Zamaŭkajuć ptušynyja zvonkija śpievy, kali vosień prychodzić u kraj naš liasny. Poźniaja noč. Cišynia._</blockquote>

2. Kali ŭ kancy apaviadaĺnaha skaza ŭ dužkach ukazvajecca aŭtar abo dajecca pašpartyzacyja, to kropka stavicca paślia dužak: 
<blockquote>_Žniei śpiavajuć u poli, žyta hustoje žnučy_ (M.Tank).</blockquote>
<blockquote>_Hościa, maladaja dziaŭčyna, siadziela ŭ pakoi i cicha razmaŭliala z maci_ (U.Karatkievič).</blockquote>
<blockquote>_Vydatny paet i krytyk Maksim Bahdanovič vylučaŭsia hlybokaj i šyrokaj adukacyjaj, tonkim razumieńniem paezii_ (LiM).</blockquote>

3. Paślia sloŭ i skazaŭ, jakija z’jaŭliajucca zahaloŭkami da tekstaŭ, papier roznaha pryznačeńnia, a taksama knih, karcin, fiĺmaŭ i inšych tvoraŭ, paślia nadpisaŭ na šyĺdach kropka nie stavicca. Kali ž zahalovak, nazva abo nadpis skladajucca z dvuch abo niekaĺkich skazaŭ, to kropka paślia apošniaha skaza nie stavicca:
<blockquote>_Restaran «Ruža». Siamiejnyja abiedy_</blockquote>

4. Kropkaj zvyčajna addzialiajecca «nazoŭny temy» – nazva pradmieta, asoby ci z’javy, pra jakuju budzie iści havorka ŭ nastupnym tekście.
<br>Napryklad:
<blockquote>_Pichty. Vynoślivyja, honkija, strojnyja. Jany, jak hromaadvody, tyrčać z tajhi. Biez sukoŭ, adny holyja stvaly. Toĺki na samaj makavinie dzie-nidzie redzieńkija karocieńkija lapki_ (Ja.Sipakoŭ).</blockquote>
<blockquote>_Dzied Mironavič. Z-za jaho i zapisvaju heta. Dzied – u kapieliušy, z sacharom u ruce. A barada… raskošnaja, jak u praroka_ (Ja.Bryĺ).</blockquote>

5. Kropka stavicca ŭ kancy pabudžaĺnych skazaŭ, kali prośba ci pažadańnie vykazany spakojnym tonam, biez kličnaj intanacyi.
<br>Napryklad:
<blockquote>_Nikoli nie spyniajciesia na paŭdarozie_ (Ja.Kolas).</blockquote>
<blockquote>_Nie šumicie, vierby, lia majho akna_ (P.Broŭka).</blockquote>
<blockquote>_Biarycie, dzieci, košyki, pajedziem my na pošuki tuhich baravikoŭ_ (P.Pančanka).</blockquote>
<blockquote>_Nie chitruj, Aŭsiejeŭ. Tut tabie nie kirmaš – tarhavacca. Tabie zahadana, ty i vykonvaj_ (V.Bykaŭ).</blockquote>

6. Kropka stavicca ŭ kancy skladanych skazaŭ z uskosnym pytańniem.
<br>Napryklad:
<blockquote>_Piatro padyšoŭ i spytaŭ u šafiora, ci možna pad’jechać_ (I.Šamiakin).</blockquote>
<blockquote>_Dzied Talaš i Martyn Ryĺ stali raicca ab tym, što rabić daliej i kudy iści_ (Ja.Kolas).</blockquote>
<blockquote>_Michalka i nie staraŭsia daznacca, dzie byvaje jaho haspadar_ (K.Čorny).</blockquote>

7. Kropka stavicca paślia śćviardžaĺnych ci admoŭnych sloŭ-skazaŭ __tak__, __nie__ i ich sinonimaŭ (__aha__, __alie__, __ehie__, __nu__, __dobra__ i inš.) pry adsutnaści kličnaj abo pytaĺnaj intanacyi.
<br>Napryklad:
<blockquote>_«U biblijateku źbirajeciesia?» – «Tak»._</blockquote>
<blockquote>_«A vy, ulasna kažučy, chto? Inžynier?» – «Nie. Nastaŭnica»_ (I.Šamiakin).</blockquote>
<blockquote>_«Ty mianie sluchaješ?» – «Aha»_ (Ja.Kolas).</blockquote>

8. Kropka stavicca pierad zlučnikami __i__, __dy__, __a__, __alie__, __adnak__ i inš., kali jany źviazvajuć pamiž saboj samastojnyja skazy.
<br>Napryklad:
<blockquote>_Labanovič borździeńka kinuŭsia da fortki. Alie tam bylo ŭsio cicha_ (Ja.Kolas).</blockquote>
<blockquote>_Saŭčanka dazvoliŭ raźlikam dobra adaspacca. Dy na choladzie, u syrych nišach, nie nadta śpicca_ (I.Šamiakin).</blockquote>

9. Kropkaj addzialiajucca asobnyja častki vykazvańnia pry parceliacyi.
<br>Napryklad:
<blockquote>_Liudzi zmahajucca i pieramahajuć. Vajnu. Strach. Holad. Despatyzm, tupaść..._ (I.Šamiakin).</blockquote>
<blockquote>_«Tady budzie mir. I ščaście. I žyćcio», – skazaŭ ja nie biez niekatoraha pafasu_ (V.Bykaŭ).</blockquote> 

10. Kropka stavicca ŭ kancy rubryk pieraličeńnia, kali hetyja rubryki z’jaŭliajucca samastojnymi skazami. Paśliadoŭnaść punktaŭ paznačajecca ličbami z kropkaj.
<br>Napryklad:
<blockquote><em>U pastanovie byli zapisany čatyry punkty:
<br>1.&nbsp;Arhanizavać sajuz nastaŭnikaŭ na padstavie pastanovy schodu ad 9 lipienia 1906 hoda.
<br>2.&nbsp;Sajuz stavić sabie asnoŭnaj metaj – vieści baraćbu z samadziaržaŭnym ladam šliacham prapahandy idei revaliucyi siarod nasieĺnictva i raspaŭsiudžańnia revaliucyjnaj litaratury. Kožnamu člienu arhanizavanaha nastaŭnickaha sajuza stavicca ŭ abaviazak – stvareńnie na miescach revaliucyjnych jačejek z metaj pryciahnieńnia najboĺšaj koĺkaści člienaŭ u sajuz nastaŭnikaŭ.
<br>3.&nbsp;Arhanizavanamu nastaŭnickamu sajuzu dalučycca da Usierasijskaha sajuza nastaŭnikaŭ i ŭvajści z im u ciesnyja znosiny.
<br>4.&nbsp;Dlia viadzieńnia spraŭ sajuza vybirajecca biuro ŭ skladzie 3-ch asob: Sadoviča, Rajskaha i Tukaly</em> (Ja.Kolas).</blockquote>

11. Kropka stavicca paślia ŭmoŭnych hrafičnych skaračeńniaŭ (akramia standartnych skaročanych abaznačeńniaŭ mietryčnych mier): _h. Minsk; v. Liebiadziniec_; _h. Kapyĺ Minskaj vobl._; alie: _100 h_, _5 sm_, _3 siek_ i inš.
<br>Kali ŭmoŭnym hrafičnym skaračeńniem zakančvajecca skaz, to ŭ kancy skaza druhaja kropka nie stavicca.
<br>Napryklad:
<blockquote>_Isnujuć indukcyjnaja eliektryčnaja zvarka (tokami vysokaj častaty), zvarka eliektronnym promniem i inš._</blockquote>

12. Kropkaj addzialiajucca nazvy dziejučych asob u dramaturhičnych tvorach, kali hetyja imiony zapisvajucca ŭ adnym radku z replikaj.
<br>Napryklad:
<blockquote>Č a r n a v u s. _Moža, ja zanadta rezka vystupiŭ. Treba budzie pahavaryć z im._</blockquote>
<blockquote>V je r a. _Ja liču, što vy vieĺmi dobra vystupili, i niama čaho vam prabačeńnia prasić_ (K.Krapiva).</blockquote>

13. Kropka stavicca ŭ spasylkach (u tym liku i padradkovych) pry ŭkazańni na krynicu cytaty paślia proźvišča aŭtara, kali ŭślied za im idzie nazva tvora hetaha aŭtara.
<br>Napryklad:
<blockquote>_Bylo lieta, samaja zialionaja para jaho_ (I.Mieliež. «Podych navaĺnicy»).</blockquote>
<blockquote>_Tvarec movy – narod. Zadača ž piśmieńnika – u farmiravańni, adbory liepšaha, u pryviadzieńni movy da litaraturnych norm. Jak bačym, zadača niemalaja. My pavinny mieć movu pryhožuju, hučnuju, prostuju, alie hnutkuju i vyraznuju_ (Ja.Kolas. «Raźvivać i ŭzbahačać litaraturnuju movu»).</blockquote>
