+++
title = "Koska pry pabočnych i ŭstaŭnych kanstrukcyjach"
chapter = "Koska ŭ prostym skazie"
section = "Punktuacyja"
weight = 52
draft = false
+++

1. Koskami vydzialiajucca pabočnyja slovy i kanstrukcyi, jakija stajać u siaredzinie abo ŭ pačatku skaza: _biezumoŭna_, _biassprečna_, _viadoma_, _kaniečnie_, _zrazumiela_, _napeŭna_, _sapraŭdy_, _praŭda_, _peŭna_, _vidavočna_, _vidać_, _zdajecca_, _zdavalasia_, _mabyć_, _mahčyma_, _moža_, _musić_, _niajnačaj_, _badaj_, _znać_, _niaboś_, _časam_, _byvaje_, _byvala_, _jak viadoma_, _jak vidać_, _pa ŭsim vidać_, _moža być_, _čaho dobraha_, _taho i hliadzi_, _samo saboj razumiejecca_ i inš.
<br>Napryklad:
<blockquote>_I ja, biezumoŭna, ščaślivy i rad, što dobra zarodzić hustaja pšanica_ (P.Hliebka).</blockquote>
<blockquote>_Labanovič, vidavočna, byŭ zadavolieny, što nie treba doŭha šukać furmanki_ (Ja.Kolas).</blockquote>
<blockquote>_Zachar Krymianiec zirnuŭ na zorki, padumaŭ pra maroz, jaki, niajnačaj, źbiarecca da ranicy_ (M.Lyńkoŭ).</blockquote>
<blockquote>_Alie rasstacca nam čas nastupaje; peŭna, užo dolia takaja ŭ nas_ (M.Bahdanovič).</blockquote>
<blockquote>_Chacielasia mnie, viadoma, pačuć ad Kolasa niešta niezvyčajnaje, važnaje_ (Ja.Bryĺ).</blockquote>
<blockquote>_Nie moža być, kaniečnie, i razmovy, kab darosly čalaviek nackavaŭ junaka na junaka_ (U.Karatkievič).</blockquote>
<blockquote>_Adrazu paśviatliela. Vidać, užo ŭzyšlo sonca_ (I.Mieliež).</blockquote>
<blockquote>_Jak radasna jon sustrakaŭ, byvala, Vialikdzień_ (Ja.Kolas).</blockquote>

2. Nie vydzialiajucca koskami tyja slovy, jakija ŭžyvajucca ŭ roli madaĺnaj čaścicy abo sa značeńniem prysloŭja i vyražajuć śćviardžeńnie, uzmaćnieńnie: _moža_, _niajnačaj_, _peŭna_, _napeŭna_, _kaniečnie_, _sapraŭdy_, _časam_, _byvaje_, _byvala_, _badaj_, _badaj što_, _mo_ (usiečanaja forma slova _moža_) i inš., a taksama slovy _vidać_, _zdavacca_, jakija ŭ skazie vystupajuć vykaźnikam.
<br>Napryklad:
<blockquote>_Moža za jakoj paŭhadziny bataĺjon pa vuźkich i śliźkich chodach, tranšejach byŭ vyviedzieny ŭ lahčynu..._ (I.Šamiakin).</blockquote>
<blockquote>_Ciapier zima napeŭna liaža_ (Ja.Kolas).</blockquote>
<blockquote>_Takija korčmy-stancyi Minski trakt mieŭ badaj praz kožnyja dziesiać kilamietraŭ_ (Z.Biadulia).</blockquote>
<blockquote>_Mikita – nieliudzimy, udzień jaho badaj što i nie spatkaješ na liudziach..._ (Ja.Kolas).</blockquote>
<blockquote>_Dymić tuman. Mo liepš pieračakać, pakuĺ zara nie pryadčynić dźviery?_ (M.Tank).</blockquote>
<blockquote>_Adtuĺ vidać adrazu piać azior_ (Ja.Bryĺ).</blockquote>
<blockquote>_Časami Labanoviču zdavalasia, što vyniki dasiahnuty niaznačnyja_ (Ja.Kolas).</blockquote>

3. Vydzialiajucca koskami spalučeńni sloŭ i skazy, jakija majuć značeńnie emacyjanaĺnaj acenki faktaŭ rečaisnaści, a taksama pieradajuć pačućciovuju reakcyju na tyja fakty, pra jakija havorycca ŭ skazie: _na žaĺ_, _na vialiki žaĺ_, _na ščaście_, _jak na toje ščaście_, _na majo ździŭlieńnie_, _jak na toje licha_, _jak na hrech_, _jak na tuju biadu_, _chvaroba na ich_ i inš.
<br>Napryklad:
<blockquote>_Až tut, jak na toje ščaście, staić sahnutaja biarezina_ (S.Hrachoŭski).</blockquote>
<blockquote>_Chata byla, na ščaście, užo abžytaja_ (P.Piestrak).</blockquote>
<blockquote>_Alie, na majo ździŭlieńnie, jon adkazvaje zusim nie tak, jak ja dumaŭ_ (A.Asipienka).</blockquote>
<blockquote>_Jak na hrech, loŭ byŭ ščaślivy_ (Ja.Kolas).</blockquote>
<blockquote>_Navat soram na chatnich zirnuć: ci nie ŭciamili, chvaroba na ich, ad čaho moj tvaryk śmiajecca, ad čaho majo sercajka b’jecca_ (M.Bahdanovič).</blockquote>

4. Koskami vydzialiajucca slovy, spalučeńni sloŭ i skazy, jakija pakazvajuć na krynicu paviedamlieńnia, na prynaliežnaść vykazanaj dumki: _pa-mojmu_, _pa-tvojmu_, _pa-jahonamu_, _pa-vašamu_, _pa-ichniamu_, _maŭliaŭ_, _dumaju_, _na moj pohliad_, _z punktu hliedžańnia_ (kaho-niebudź), _na dumku_ (kaho-niebudź), _jak viadoma_, _jak kažuć_, _jak liudzi kažuć_, _jak toj kazaŭ_ i inš.
<br>Napryklad:
<blockquote>_Heta, pa-mojmu, i jość sapraŭdnaja suviaź z žyćciom_ (K.Čorny).</blockquote>
<blockquote>_Vychodzić, pa-jahonamu, što liedź nie sami my vinavaty, a nie toj, što naša dabro kradzie_ (Ja.Bryĺ).</blockquote>
<blockquote>_Jašče, jak toj kazaŭ, nie ŭsio skončana_ (Ja.Bryĺ).</blockquote>

5. Koskami vydzialiajucca slovy, spalučeńni sloŭ i skazy, jakija pieradajuć adnosiny da sposabu vyražeńnia dumki, matyvacyju sposabu vykazvańnia ci vybaru stylistyčnych srodkaŭ movy: _adnym slovam_, _slovam_, _što nazyvajecca_, _skažam_, _jak havorycca_, _jak heta havorycca_, _inakš kažučy_, _karaciej kažučy_, _ulasna kažučy_, _praściej kažučy_, _ščyra kažučy_, _nie pry vas kažučy_, _praŭdziviej skazać_, _papraŭdzie skazać_, _tak skazać_, _z dazvolu skazać_, _ja skazaŭ by_ i inš.
<br>Napryklad:
<blockquote>_Skažam, ab vadzie hamonki nie bylo spradviek, bo chapala nam zaŭsiody i azior, i rek_ (A.Astrejka).</blockquote>
<blockquote>_Ščyra kažučy, ja toĺki ličusia bryhadziram_ (A.Asipienka).</blockquote>

6. Koskami vydzialiajucca slovy, spalučeńni sloŭ i skazy, što vyražajuć adnosiny havoračaj asoby da sluchača: _bačyš (bač)_, _pryznacca_, _kažaš_, _kažacie_, _viedaješ_, _viedajecie_, _razumieješ_, _razumiejecie_, _paviercie_, _vybačajcie_, _darujcie_, _darujcie mnie_, _kali laska_, _kali chočacie viedać_, _ci daście viery_, _zrabicie lasku_ i inš.
<br>Napryklad:
<blockquote>_Alie ž jazyk u ciabie, daruj mnie, jak taja miantaška_ (M.Lyńkoŭ).</blockquote>
<blockquote>_Napišy mnie, kali laska, pisiamko dachaty!_ (Ja.Kolas).</blockquote>
<blockquote>_Ja, ščyra pryznacca, i zahad na vas padrychtavaŭ_ (A.Asipienka).</blockquote>

7. Koskami vydzialiajucca slovy i spalučeńni sloŭ, jakija služać srodkami suviazi asobnych častak vykazvańnia i ŭkazvajuć na paśliadoŭnaść, abmiežavańnie, udakladnieńnie, supastaŭlieńnie abo ab’jadnańnie častak tekstu, na vyražeńnie vyniku, zakliučeńnia i pad.: _pa-pieršaje_, _pa-druhoje_, _pa-treciaje_ i inš., _pieršaje_, _druhoje_, _treciaje_ i inš., _narešcie_, _značyć_, _darečy_, _naohul_, _adnak_, _prynamsi_, _naadvarot_, _z adnaho boku_, _z druhoha boku_, _u svaju čarhu_, _razam z tym_, _u pryvatnaści_, _miž inšym_, _miž tym_, _da taho ž_, _takim čynam_, _haloŭnym čynam_, _pa krajniaj miery_ i inš.
<br>Napryklad:
<blockquote>_Tursievič – heta moj nastaŭnik i moj ziamliak, prynamsi, adnaje volaści_ (Ja.Kolas).</blockquote>
<blockquote>_Valodźka vyprasiŭ, narešcie, u redaktara dazvol pajechać na rajon_ (Ja.Bryĺ).</blockquote>
<blockquote>_Spaźnilisia, adnak, na vialikaje spatkańnie, treba bylo raniej_ (V.Bykaŭ).</blockquote>
<blockquote>_Mikola byŭ, miž tym, doma_ (K.Čorny).</blockquote>
<blockquote>_Z druhoha boku, Jadvisi bylo cikava pasluchać, jak vioŭ svaju rabotu ŭ školie nastaŭnik..._ (Ja.Kolas).</blockquote>
<blockquote>_Pa krajniaj miery, dlia jaho ničoha ŭžo nie budzie_ (V.Bykaŭ).</blockquote>
<blockquote>_Takim čynam, usie niajasnaści, sumnieńni, pryniesienyja Saŭkam, ciapier raźviejalisia_ (Ja.Kolas).</blockquote>

8. Kali slova __narešcie__ nie vykonvaje funkcyi pabočnaha slova i vyražaje časavaje značeńnie, to jano koskami nie vydzialiajecca.
<br>Napryklad:
<blockquote>_Narešcie da Panasa padychodzić šyroki čalaviek z žorstkimi vusami_ (Ja.Kolas).</blockquote>
<blockquote>_Tym časam pojezd z kožnaj chvilinaj nabližaŭsia da vakzala i narešcie spyniŭsia_ (Ja.Kolas).</blockquote>
Kali slova __adnak__ u pačatku skaza ci druhoj častki skladanazlučanaha skaza i pry adnarodnych člienach užyvajecca jak supraciŭny zlučnik, jano koskaj nie addzialiajecca.
<br>Napryklad:
<blockquote>_Turku stala liahčej ad taje pachvaly, adnak jon prastadušna pryznaŭsia_ (V.Bykaŭ).</blockquote>
<blockquote>_Treba bylo paspać. Adnak čamuści nie spalasia._</blockquote>

9. Spalučeńni sloŭ __miž tym__, __tym nie mienš__, __da taho ž__, jakija ŭžyvajucca ŭ pačatku skaza abo druhoj častki skladanaha skaza, vykonvajuć funkcyju zlučnika i koskaj nie addzialiajucca.
<br>Napryklad:
<blockquote>_U vas na miastečka mnoha sily nie patrabujecca, miž tym vakol vialikaja patreba ŭ liudziach_ (C.Hartny).</blockquote>
<blockquote>_Na dvare noč. Miž tym spać nie chočacca_ (I.Mieliež).</blockquote>
<blockquote>_Tym nie mieniej jon [Labanovič] ustaŭ i rušyŭ u toj bok, kudy pajechala dziaŭčyna_ (Ja.Kolas).</blockquote>
<blockquote>_Da taho ž Minič jašče mieŭ niedachop u vymaŭlieńni: jon šapialiaviŭ_ (Ja.Kolas).</blockquote>

10. Koskami vydzialiajucca slovy i spalučeńni sloŭ, jakija nie majuć ulasna sintaksičnaha značeńnia i ŭvodziacca ŭ skaz biez jakoj-niebudź matyvacyi: _heta_, _heta samaje_, _nu_, _vot_, _samo saboj_, _znacca_, _značycca_, _stala być_, _tak skazać_, _brat ty moj_, _tudema-siudema_, _kalina-malina_ i inš.
<br>Napryklad:
<blockquote>_Zusim nie toje vyjšla, zusim nie toje, što treba bylo našaj, značycca, vioscy_ (M.Lyńkoŭ).</blockquote>
<blockquote>_Prosta, nu, simpatyzujuć adzin druhomu maladyja, chiba ž im i nie pahavaryć, chiba ž im i nie paśmiajacca_ (M.Lyńkoŭ).</blockquote>
<blockquote>_Tudema-siudema, kudy tut sadzicca!_ (Ja.Kupala).</blockquote>
<blockquote>_Čaho jany, kalina-malina, tam?_ (I.Mieliež).</blockquote>

11. Koskami vydzialiajucca pabočnyja slovy i spalučeńni sloŭ, jakija ŭvachodziać u sklad inšych pabočnych ci ŭstaŭnych skazaŭ, adasoblienych zvarotaŭ, udakladniaĺnych ci inšych vydzielienych znakami prypynku častak skaza.
<br>Napryklad:
<blockquote>_Niemcy, jak ty, mabyć, viedaješ, adnavili zavod u Hudovie_ (B.Sačanka).</blockquote>
<blockquote>_Boty – i vycier ich, zdajecca! – usio ž taki naśliadzili na čystaj čyrvonaj padlozie_ (Ja.Bryĺ).</blockquote>
<blockquote>_Nie budku maje Žuk – palacy_ (choć nie svaje, viadoma, pracy)_ (K.Krapiva).</blockquote>
<blockquote>_Liudzi sluchali ŭvažliva, bajučysia, vidać, prapuścić choć adno slova_ (P.Piestrak).</blockquote>
<blockquote>_My zajšli ŭ krajniuju chatu, pabudavanuju, napeŭna, paślia vajny._</blockquote>
<blockquote>_Nie čakajučy, jak vidać, daliejšaj razmovy, žančyna chutka vyjšla z chaty_ (P.Halavač).</blockquote>

12. Kali pabočnaje slova staić pierad adasoblienym zvarotam, pabočnym skazam abo ŭdakladniaĺnaj kanstrukcyjaj, to jano ŭvachodzić u ich sklad i koskaj nie addzialiajecca.
<br>Napryklad:
<blockquote>_Staršynia imkliva abychodzić vakol mašyny, niajnačaj pryhliadajučysia niespakojnym vokam da jaje paklažy_ (I.Šamiakin).</blockquote>
<blockquote>_Plyli ŭ viasnovuju siń za akno miakkija akordy, uzdychala mora, i, moža zasluchaŭšysia hetaj muzyčnaj viasnoj, nie padavali svajho holasu harmaty_ (I.Navumienka).</blockquote>
<blockquote>_Adniekuĺ, mabyć z piečy, da ich kinulasia žančyna_ (V.Bykaŭ).</blockquote>

13. Pamiž pabočnymi slovami, spalučeńniami sloŭ i skazami, jakija iduć adno za adnym, stavicca koska.
<br>Napryklad:
<blockquote>_Slovam, na naša ščaście, chata niejkim čynam ucaliela_ (Z.Biadulia).</blockquote>
<blockquote>_Samo saboj, kaniečnie, pastavili my i chatu_ (B.Sačanka).</blockquote>

14. Pabočnyja slovy, spalučeńni sloŭ i skazy addzialiajucca koskami ad papiarednich zlučnikaŭ, jakija źviazvajuć člieny skaza abo častki skladanaha skaza.
<br>Napryklad:
<blockquote>_Sankoŭski z chodu dalučyŭsia da pieśni, i, moža, ad taho jana zahučala jašče enierhičniej_ (P.Piestrak).</blockquote>
<blockquote>_Tvaje [maci] u mianie brovy, tvoj lob i nos. Tvoj niespakoj. I, peŭna, tvoj lios_ (A.Viarcinski).</blockquote>
<blockquote>_Major spyniŭsia kalia dźviarej, zapliuščyŭ vočy i, zdalosia mnie, pachisnuŭsia_ (I.Šamiakin).</blockquote>
<blockquote>_Tady sprečki nie razlučali ich, a, naadvarot, jašče boliej umacoŭvali_ (Ja.Kolas).</blockquote>

15. Zlučnik __a__, kali jon skladaje adno celaje z nastupnym pabočnym kampanientam skaza, nie addzialiajecca ad apošniaha koskaj: _a moža_, _a mahčyma_, _a značycca_, _a miž inšym_, _a pa-druhoje_.
<br>Napryklad:
<blockquote>_– I štab pa kiraŭnictvu partyzanskim rucham budzie? – pytaŭ Bahavik.
<br>– Budzie. A moža, jon užo i jość_ (V.Bykaŭ).</blockquote>

16. Nie addzialiajecca koskaj ad pabočnych kampanientaŭ uzmaćniaĺnaja čaścica __i__.
<br>Napryklad:
<blockquote>_I sapraŭdy, heta nie kiepskaja dumka!_ (Ja.Kolas).</blockquote>
<blockquote>_Doždžyk, i praŭda, tak i poŭz za kaŭnier_ (Ja.Bryĺ).</blockquote>

17. Koska nie stavicca pamiž pabočnymi slovami i čaścicami, jakija da ich adnosiacca i stajać paślia ich.
<br>Napryklad:
<blockquote>_Moža b ty daŭ mnie choć kavalačak chlieba ŭ darohu?_ (Ja.Kolas).</blockquote>
<blockquote>_Nu, napeŭna ž jość pryčyna, kali kpić z ciabie jana?_ (Ja.Kolas).</blockquote> 

18. Koskami vydzialiajucca ŭstaŭnyja slovy, spalučeńni sloŭ i skazy, jakija vykonvajuć udakladniaĺnuju funkcyju (tlumačeńni, zaŭvahi, dadatkovyja źviestki i inš.).
<br>Napryklad:
<blockquote>_Doŭhi čas Zakružža, tak nazyvali viosku pryšlyja liudzi, z navakoĺnym śvietam źviazvala zvyčajnaja liasnaja ściežka_ (A.Asipienka).</blockquote>
<blockquote>_Vichrasty chlapčuk, jamu bylo hod šeść, štości marmytaŭ praz son i śmiajaŭsia_ (K.Čorny).</blockquote>