+++
title = "Koska ŭ skladanazaliežnym skazie"
chapter = "Koska ŭ skladanym skazie"
section = "Punktuacyja"
weight = 58
draft = false
+++

1. Koska stavicca:
<br>pamiž haloŭnaj i dadanaj častkami.
<br>Napryklad:
<blockquote>_Pasadžu kalia viosak sady maladyja, kab ty viečna ćvila i ŭ ščaści rasla, darahaja maja Bielaruś_ (P.Pančanka).</blockquote>
<blockquote>_Jany vyjechali z dvara, kali apošniaja žoŭtaja paloska zary daharala na zachadzie_ (U.Karatkievič).</blockquote>
<blockquote>_Kab liubić Bielaruś našu miluju, treba ŭ roznych krajach pabyvać..._ (A.Stavier).</blockquote>
<blockquote>_Dziady i baćki našu movu stvarali, kab zvonka źviniela, byla jak ahoń_ (P.Broŭka);</blockquote>
pamiž dadanymi častkami, jakija adnosiacca da adnoj i boĺš haloŭnych častak.
<br>Napryklad:
<blockquote>_Hliań tudy, dzie mašyny śpiavajuć, dzie palaje ŭ horanie staĺ, dzie rabočyja pieśni skladajuć pad staliovy napieŭ malatka_ (P.Trus).</blockquote>
<blockquote>_A tam, dzie razam my prajšli, viasieńni hul nie moŭknuŭ, hazony pyšna raśćvili, zazichacieli vokny_ (M.Tank).</blockquote>
Kali dadanaja častka staić u siaredzinie haloŭnaj, jana vydzialiajecca koskami z dvuch bakoŭ.
<br>Napryklad:
<blockquote>_Nad uskrajkam liesu, dzie pačynalisia žoŭtyja piaski, zaźviniela pieśnia liasnoha žavaranka_ (Ja.Kolas).</blockquote>

2. Kali adnarodnyja dadanyja častki źviazvajucca pry dapamozie adzinočnych zlučnikaŭ __i__, __dy__ (u značeńni «i»), __abo__, __ci__, to pamiž imi koska nie stavicca.
<br>Napryklad:
<blockquote>_Ja liubliu časinu navaĺnicy, kali b’je piarun pa ŭsich ladach i zlujucca ŭ chmarach bliskavicy_ (P.Pančanka).</blockquote>
<blockquote>_Niekatoryja išli daliej, dzie bylo načaĺstva i dzie razdalisia hetyja niečakanyja vybuchi_ (V.Bykaŭ).</blockquote>
<blockquote>_Jak toĺki razdniela i ŭzyšlo sonca, pačali źbiracca vučni_ (Ja.Kolas).</blockquote>
Pierad supraciŭnymi zlučnikami i pierad zlučnikam __i__, jaki paŭtarajecca pamiž adnarodnymi dadanymi častkami, koska stavicca.
<br>Napryklad:
<blockquote>_Naradziŭsia ja ŭ mai, jak sady vakol ćvili, a ŭ nadniomanskim hai raśpiavali salaŭi_ (A.Rusak).</blockquote>

3. Koska nie stavicca pierad zlučnikami __i__, __dy__ (u značeńni «i»), __abo__, __ci__, što źviazvajuć dźvie haloŭnyja častki, da jakich adnosicca ahuĺnaja dadanaja častka.
<br>Napryklad:
<blockquote>_Užo sonca prahliadvala praz vieršaliny chvoj i pačynala adčuvacca haračynia lietniaha dnia, kali nastaŭniki padyšli da balota_ (Ja.Kolas).</blockquote>
<blockquote>_Kali nastupaje hlybokaja vosień, nad ziamlioj nizka ścieliecca tuman abo imžyć drobny doždž_ (K.Čorny).</blockquote>

4. Kali dadanaja častka źviazvajecca z haloŭnaj pry dapamozie sastaŭnych padparadkavaĺnych zlučnikaŭ (__pierš čym__, __zatym što__, __paślia taho jak__, __dlia taho kab__, __pa miery taho jak__, __da taho času pakuĺ__, __z pryčyny taho što__, __niahliedziačy na toje što__, __dziakujučy tamu što__, __u suviazi z tym što__ i inš.), to koska stavicca pamiž dadanaj častkaj i haloŭnaj, kali dadanaja pačynajecca takim zlučnikam i staić pierad haloŭnaj (zlučnik nie razryvajecca).
<br>Napryklad:
<blockquote>_Z toj pary jak pajšli na ablavu, ciahniecca ich paliavańnie da siońniašnich dzion_ (A.Kuliašoŭ).</blockquote>
<blockquote>_Dlia taho kab praca davala plionnyja vyniki, treba pryvučyć da stalych i sur’joznych adnosin da jaje z malych hadoŭ_ (Ja.Kolas).</blockquote>
<blockquote>_Pa miery taho jak nieba śviatliela, ciemra źmianialasia redkim liohkim zmrokam..._ (I.Mieliež).</blockquote>
Kali dadanaja častka skaza staić paślia haloŭnaj, koska stavicca abo pierad druhoj častkaj sastaŭnoha padparadkavaĺnaha zlučnika, abo pierad hetym zlučnikam u poŭnym jaho skladzie ŭ zaliežnaści ad sensu.
<br>Napryklad:
<blockquote>_Ja hetu movu ŭziaŭ sabie tamu, što zašmat u joj bylo harotnych piesień_ (M.Tank).</blockquote>
<blockquote>_Babka byla spahadlivaja da čužoha hora, tamu što sama pieražyla šmat pakut i niahod_ (Ju.Pšyrkoŭ).</blockquote>
<blockquote>_Jon paabiacaŭ nie pakidać haliereju da taho času, pakuĺ nie adkryjecca novaja ekspazicyja._</blockquote>

5. U zaliežnaści ad sensu koska moža stavicca paślia pieršaj častki sastaŭnoha padparadkavaĺnaha zlučnika.
<br>Napryklad:
<blockquote>_Pierad tym, jak iści ŭ polie, jana prybirala ŭ chacie, myla padlohu, lavy_ (B.Sačanka).</blockquote>
<blockquote>_Pa miery taho, jak prypyniaŭsia dzie ŭ vioscy Jeĺski sa svaim atradam, prypyniaŭsia i Ściapan_ (P.Piestrak).</blockquote>
<blockquote>_Niahliedziačy na toje, što davialosia nieści na pliačach tol i bojeprypasy, adstajučych nie bylo_ (I.Mieliež).</blockquote>
<blockquote>_Moža navat tamu, što navokal bylo mnoha prastoru, chlopcu raptam stala niaŭtuĺna_ (I.Čyhrynaŭ).</blockquote>

6. Koska nie stavicca pierad __jak__, __kali__, __što__ i inš., jakija ŭvachodziać u sklad ustojlivych vyrazaŭ typu _jak nie treba liepš_, _jak ni ŭ čym nie byvala_, _kali b to ni bylo_, _što b tam ni bylo_ i inš.
<br>Napryklad:
<blockquote>_Usio bylo vyličana i vymierkavana jak nie treba liepš_ (K.Čorny).</blockquote>
<blockquote>_Supakojsia, prašu ciabie. Što b tam ni bylo, u našych adnosinach ničoha nie źmienicca_ (K.Krapiva).</blockquote>
U vyrazach _nie chto inšy, jak..._, _nie što inšaje, jak..._ pierad __jak__ stavicca koska.
<br>Napryklad:
<blockquote>_Pryjšoŭ nie chto inšy, jak naš susied._</blockquote>
<blockquote>_Heta nie što inšaje, jak ciaha da taje samaje stychii, u jakoj žyli ich raniejšyja prodki_ (K.Krapiva).</blockquote>

7. Kali pobač stajać dva padparadkavaĺnyja zlučniki (ci zlučnik i zlučaĺnaje slova), a taksama zlučaĺny i padparadkavaĺny zlučniki (u skazach z roznymi vidami suviazi), to pamiž imi stavicca koska.
<br>Napryklad:
<blockquote>_Bryhadzie rabočych skazali, što, kali svoječasova budzie zakončany ab’jekt, jany atrymajuć premiju.</blockquote>
<blockquote>_Pot zalivaŭ vočy, alie, kab nie vydać svajoj slabaści, chlopiec nie kidaŭ vioslaŭ_ (I.Šamiakin).</blockquote>

8. Pierad druhim zlučnikam koska nie stavicca, kali haloŭnaja častka pačynajecca slovami __dyk__, __to__.
<br>Napryklad:
<blockquote>_A jašče pomnić jon [Alieś], što kali prychodzili žaŭniery ŭ viosku, dyk naśmichalisia z usich, abzyvajučy «mužykami»_ (P.Broŭka).</blockquote>
<blockquote>_Jon čalaviek darma što sur’jozny, a kali razhavorycca, dyk liuba sluchać_ (K.Krapiva).</blockquote>
<blockquote>_Treba bylo adpačyć, alie Ivan adčuvaŭ, što kali ŭpadzie ŭ śnieh, to napeŭna boliej užo nie ŭstanie_ (V.Bykaŭ).</blockquote>

9. Kali pierad padparadkavaĺnym zlučnikam ci zlučaĺnym slovam staić admoŭje __nie__ abo zlučaĺny zlučnik (__i__, __ci__, __abo__ i inš.), jaki źviazany z dadanaj častkaj, to jana nie addzialiajecca koskaj ad haloŭnaj častki.
<br>Napryklad:
<blockquote>_Nam treba viedać nie dzie ty byŭ, a što ty za dzień zrabiŭ._</blockquote>
<blockquote>_Jon spakojny i kali zaŭziata pracuje, i kali adpačyvaje._</blockquote>

10. Dadanaja častka ŭ pazicyi paślia haloŭnaj, vyražanaja toĺki adnym zlučaĺnym slovam abo spalučeńniem sloŭ, koskaj nie addzialiajecca.
<br>Napryklad:
<blockquote>_Jany pajechali i nie skazali kudy._</blockquote>
<blockquote>_Nieviadoma chto tut haspadar._</blockquote>

